marc 03-05-2020
# Buidéal ar Iarraidh

## Buidéal 2

### Oíche 1

'Ní le hoibriú an liobair agus le teannadh bharr na teangan amháin a
ghníthear í. Is gá na huirlisí thiar i do sceadamán, agus i mbolg do
mhuineáil a thabhairt isteach san obair chomh maith.'

Ba as an Rúballach féin a bhí an chaint sin ag teacht, an lá roimh lá an bhob.

'Agus an amhlaidh a chluineann tú féin í?' a d'fhiafraigh mé de mo chara a
bhí ina shuí ar chloch uaighe faoi na crainn ar Chnoc na Croiche.

'Dheamhan cluinstin ná ceochluinstean! Níor bhaol do chluas ar bith nár
fhás ar chloigeann madaidh ábhar dá laghad éisteachta a fháil aisti.'

D'amharc Topnas aníos ar fhear neadaithe na cloiche uaighe, agus tháinig
druid ar an dá shúl conda nach raibh i bhfad ón chaochadh mar nod don
eolach.

'Ach mothaíonn tú í.'

'Agus cad é mar atá sé sin mar mhothú?'

'Ceann den mhuintir a aithníonn do chuid cnámh uilig ... ag toiseacht i
gcnáimh an mhuineáil, ceann den mhuintir a imríonn ar do chroí agus ar
chlisteacht do chinn san am chéanna. Mothú mór maith tréan atá ann.  Dá
mbeifeá ag teacht i measc leipreachán a chur múineadh orthu le do bhata,
bheadh sé ar aon láidreacht lena leithéíd sin de mhothú. Ní beag é mar
mhothú - go háirid agus madadh i do láthair.'

Thost sé. Leag bos ar gach aon ghlúin. Cheangail Topnas le mórstánadh súl.
Baineadh croitheadh stuama tomhaiste as an ruball. Ba chroitheadh é a
mbeadh dúil agat ann.

'Deir mo mháthair mhór go gcluineann an dream marbh í. Níl a fhios agam.

'Is iomaí rud a deir sí, nach eol domh ar cheart an chaint a thabhairt liom
mar eolas ar rudaí atá ann, nó mar mhagadh dhorcha ar an eolas a mheasann
amadáin a bheith acu, mé féin ina measc.

'Ach cá bhfios domh nach dtáinig sí i mblaosc na mná a luíonn faoin chloch
seo. Cá bhfios nach ar tinneal sa chré di anois, agus í ina madadh gnímh?'

Bíodh sé sin mar a bhí, agus an bhean a crochadh thíos amhlaidh. Ní mise a
d'fhágfadh amhlaidh í, choíche nó go deo.

Ba ar an Ísealfhead a bhíothas ag caint, ar ndóighe. Agus an lá sin roimh
lá an bhob, mheas an Rúballach nár mhiste a leithéid de shéideadh a bheith
ar fáil ón dara duine, rud a chuir ina cheann féacháil lena foghlaim
domhsa. Ach má tháinig an teagasc ina cheann, is ansin a d'fhan sé, mar
tharla mo bhéalsa agus a bhfuil de uirlísí taobh thiar de, a bheith fágtha
sa dóigh nach n-éireodh leis an cheacht ba chliste béal de na béil a
ligeann ísealfhead a dhéanamh as.

Ba ríshoiléir deireadh dúile de obair an cheachta a bheith bainte ag an
Rúballach nuair a d'éirigh sé ina sheasamh, i ndiaidh a chomhrá chiúin le
Topnas. Tharraing sé scéal eile air féin, scéal na mná faoin chloch.

Lena dhorn dheas, bhuail sé  craobh dá chuid gruaige anonn uaidh i dtreo
choirt an chrainn a ba deise dó. Dhírigh sé ormsa ansin oibriú na súl mór
s'aige. Is súile glasa iad, den chuid is mó, más ann díofa go fóill, súile
ar dhath an chaonaigh agus lusra ghrinneall an locha, ach fodhathanna á
n-iompar acu chomh maith dathanna a bhain leis an gharmachán, leis an daol
coilleadh agus leis an earc sléibhe. Ba mhinic imirt ó shoilse idir
sheachtracha agus inmheánacha le sonrú i súile an Rúballaigh, agus corruair
ba léir duit oibriú ciorclach solas iontu. An lá seo roimh lá an bhob, ba
amhlaidh uair de na corruaireanta údaí a bheith ann, agus é ar tí dul i
gceann a scéil.

Ba mhinic roimhe sin, ar ndóighe,  a chuala mé insint éigin den scéal faoin
bhean a crochadh agus a cuireadh faoi na fóide a raibh an triúr againn inár
seasamh orthu, an lá seo roimh lá an bhob. Ach an insint a d'aithris an
Rúballach cóir ar an ócáid seo ar Chnoc na Croiche, ba úrinsint ar fad ag
mo chluas í.

Ba faoi chuing rúin fosta a fuair mise an éisteacht, agus níor chóir le
ceart a toradh a scileadh anseo; ach beidh muinín as mo bhreitheamh agam.
Maidir leis an insint féin, ba óna mháthair mhór a chuala an Rúballach í,
rud a d'fhág seanchiútaí agus seannósanna scéalaíochta a bheith frithe. Mar
sin féin, is dea-rud sin, agus a bhuíochas don bhean féin, is mór mo
mhuinín go dtiocfaidh liom a scéal a chur ar dhóigh nach mbeadh sé imithe
as a riocht nó gan a cheart ealaíne a bheith ann. Aige seo, ar scor ar
bith, mar a d'inis an Rúballach Scéal Bhean Chnoc na Croiche.

marc 26-03-2020

> Tá muid san áit cheart.  Seo muid inniu ar an mhaolchnoc seo a
dtugtar Cnoc na Croiche air, cnoc breá ard a bhfuil amharc againn
uaidh ar chuid mhaith den bhaile mhór agus a bhfuil de sheanleasanna
ina thimpeall. Na tithe bána inár tógadh muid, An Baile Bán, níl siad
ach ceathrú míle uainn. An fhaiche ghlas sin fúinn, a bhfuil na tithe
bána uilig ina seasamh thart uirthi, dá gcuirfí tús le heachtra ar
bith uirthi anois, d'fhéadfainn a coimheád faoi mar a bheadh sé ar
siúl ar an ardán i dTeach an Mhargaidh; dá n-éireodh an racán idir
mhná, agus dá gcuirfí tús leis na hardléimeanna, an choraíocht ar
féar, agus an mhórtharraingt gruaige is folt, is beag den tsiamsaíocht
a bheadh á cailleadh againn, diomaite den screadach agus den aorchaint
naofa.


Bhí an Rúballach i gcónaí iontach bródúil as an Bhaile Bhán - leasainm
é sin ar na tithe bána a tógadh ag bun an bhaile mar mhórnead den
dream a bhíodh neadaithe roimhe sin sna sraitheanna tithe faoi lár an
bhaile. Ar chúis éigin, chomh maith ba mhór a dhúil i gcath ban. San
áit ar fhág mé a chuid cainte thuas, bhain sé roinnt gáirí as féin,
agus an gráscar nach raibh ann, an lá sin, á shamhlú dó faoina a chuid
gruaige duibhe craobhaí. Dúirt m'athair liom gur bhean mhaith í a
mháthair mhór, agus í i mbláth a maitheasa, le tús a chur le coraíocht
ban eile; ach ní chuala mé é ag duine ar bith eile.

> Bheinn bródúil astu mar mhná na faiche! Agus nár bhreá dá rachadh an
síothmhaor ramhar gallda údaí ina measc lena socrú. Ba ghearr a
d'fhanfadh a thóin bhogramhar bhuí i mbríste na Banríona ina láthair.
Agus an magadh deas a bhainfeadh siad as a chrann tabhaill. Bheinn
bródúil astu.

> Bob inbhuailte, b'fhéidir, a chomrádaí! Labharfaidh mé le Maimeo
faoi, b'fhéidir. Ba lú i bhfad dár gcuid madadh bocht á dtabhairt faoi
náire ar a dturas uaigneach go carcair na madadh, de cheal ceadúnanais
i ndiaidh ár mbob, b'fhéidir. Ceadúnas nach raibh iomrá air ó
shíothmhaor eile sular cuireadh eisean orainn, cá bith cén scoil a
bhfuair an plobaire buí a chuid léinn ghallda inti. Coinnigh sin i do
mhála domh, a chomrádaí.

> Tá muid san áit cheart, mar a dúirt mé, ar an mhaolchnoc seo, fána
mhothar bheag crann a fágadh ina seasamh air le siosmaid ón tseansaol,
agus cuid cnámh na mná a bhfuil an scéal fúithi ina luí faoin chloch
liath sin in aice le Topnas. Ní beag liom, a chara, do chroitheadh
rubaill.

> Bean údaí na gcnámh a luaigh mé nach sa teach ansin thíos ag
bun an chnoic seo a fágadh í mar bhean phósta ag céile nach raibh ag
fóirstean di in aois nó i ndéanamh, bodach míofar a raibh méid tornapa
de ghaosán air, agus gruaig a dhéanfadh jab sciúrtha duit? Ó mo
mhaimeo, a fuair mé an scéal, bean nach bréagach, agus bean nach
gcoiglíonn í féin agus cnámha uilig a scéil á gcur i gceann a chéile
aici. Is bocht mise mar scéalaí lena taobh, ach bhéarfaidh mé
iarraidh. Níl sa teach sin anois ach ballóg bhocht a ghníos gnoithe
dúin dúinn féin agus dár gcuid madadh. Ach ní hamhlaidh a bhí sé an
oíche a tugadh an bhean bhocht faoin chloch faoina dhéin den chéad
uair; ní headh, ach teach breá daingean díonmhar fána bhearád sclátaí,
teach de chuid toicí a raibh a oiread meáchain sna pócaí air agus a
bhí san tsrón mhór tornapa air.

> Tchí sinn faoinár mbun uainn, an lána fada síos le fána a fhad le
ciumhais an bhealaigh mhóir, agus ballaí de sceacha agus de chrainn
leis, mar lána, an bealach ar fad. Aníos an lána sin a tugadh í ar
cháirt asail, asal gan chros a dúirt mo mhaimeo, rud nach bhfaca mé
féin riamh. Agus níor chompordach an chuid deireanach sin dá turas de
bharr scanradh an asail gan chros sa lána an oíche údaí. Ba thuras lána
gan tabhairt go dtí sin aige, mar níor asal de chuid an cheantair seo
é.

Chuir caint seo an Rúballaigh faoin asal gan chros i gcuimhne domh an
t-asal a chuir faoi ar feadh seala inár ndún, cara cluasfhada,
modhúil,  a dtug sinn tarrtháil air as siopa bróg dá raibh sa bhaile,
i dtrátha Fhéile na Samhna bliain amháin. Agus ba ghearr ón chéad chuimhne
an dara ceann - mar a cuireadh deireadh lena cheathrú sheascair ag bun an
mhaolchnoic, de bharr drochobair an tsíothmhaoir chéanna ba
mhórnamhaid don mhadadh gan ceadúnas. Choinnigh mé an bheirt acu mar
chuimhní i mo mhála don Rúballach agus bhlais sé iad i ndiaidh a
scéil.

> Seacht mbliana fichead go dtí an lá sular nocht an t-asal gan chros
os comhair dhoras an tí a raibh sí ina cónaí ann sular nocht sé, oíche
úd a thurais scáfair sa lána sin thíos, tháinig mo chailín chóir ar an
tsaol. Ba leanbh galánta í, ach is cosúil nár cuireadh fáilte roimpi,
mar fuarthas mar leanbh mála í, ar shráid cheann de na bailte móra de
chuid na bPioctach. Tharla, an oíche ar fágadh an mála, fear Bíobla
a bheith sa tóir fríd na sráideanna údaí ar mhac dhrabhlásach baintrí,
agus go bhfaca an mála faoi leac fuinneoige agus lúbarnaíl as ansin.
D'aithin sé láithreach cad é a bhí aige ann, agus nuair a d'oscail sé a
mhála ar ais sa teach, d'aithin nach pioctach linbh a cuireadh sa
mhála; ar a glór agus ar a cuma a d'aithin sé é. Mar sin féin, ba
dhiúlach cineálta go leor é, agus shocraigh sé ar thógáil a linbh
mhála, le cuidiú na baintrí, rud a rinneadh.
marc 03-05-2020

